<h1 class="text-xl">VD har ordet</h1>
<article class="three">
    <h2 class="font-bold">Vilket kvartal och år!</h2>

    <p class="mb-2">Det är inte utan stolthet jag blickar tillbaka på ett väldigt omtumlande år, sett ur företagets synvinkel. Tillsammans med teamet har vi på kort tid fått ställa in planerade kampanjer och aktiviteter som syftade till att främja tillväxt. Istället lades fullt fokus på att kärnverksamheten skulle klara en eventuell lågkonjunktur till följd av restriktioner, ett osäkert politiskt läge internationellt samt gradvisa nedstängningar i samhället. Med facit i hand gjorde vi det på ett bra sätt och det är med viss ödmjukhet jag presenterar detta sista kvartalet med rekord i våra tre viktigaste mätvärden:</p>

    <ul class="list-outside list-disc ml-4 mb-2">
        <li>Rekord i omsättning i kvartalet 17,3 mkr, tillväxt med 48 % från föregående år</li>
        <li>Rekord i förvaltat kapital på plattformen 261 MSEK, tillväxt med 21 % från föregående år</li>
        <li>Rekord i antalet transaktioner, 360 457, tillväxt med 48 % från föregående år</li>
    </ul>

    <p class="mb-2">Teamet har levererat bra under året, särskilt i hur vi navigerade när stormen blåste upp i början av året och att vi behöll lugnet och lät våra IT-team jobba på ostörda. Det är tack vare våra gemensamma insatser som vi nu kan avsluta året med ett rekordkvartal. Den oro som upplevdes av både investerare och kunder i början av året har minskat och alla vill nu lägga pandemin bakom sig och fokusera på tillväxtåret 2021. Detta märker vi i såväl befintliga som nya kunddialoger, där vi börjar närma oss lansering av ett antal större kundprojekt!</p>

    <p class="mb-2">Vi avslutade kvartalet med 261 MSEK (215 MSEK) i förvaltat kapital - AUM. Inflödet av nya investerare fortsätter i ökad takt och vi lanserade under kvartalet vår andrahandsmarknad för krediter. Lanseringen har tagits väl emot och vi kan se effekten av den i bearbetning av nya kunder liksom i nöjdheten av befintliga kunder. Många av våra investerare ser det som en trygghet att med kort varsel kunna sälja av delar eller hela sitt innehav om investeraren skulle behöva kapitalet på annat håll. Våra intäktsströmmar kopplade till AUM inbringade 13,7 MSEK under kvartalet och våra privatinvesterare fick under kvartalet 2,47 % i avkastning efter kreditförluster och avgifter. Senaste 12 månaderna har avkastningen varit 10,69 %.</p>

    <p class="mb-2">Billecta hanterade under kvartalet 360 457 transaktioner (244 000) och totalt skapades det ca 250 nya användarkonton. Vi har flera intäktsströmmar kopplade till fakturor däribland fakturaservice, och inkasso, som tillsammans bidrog med 3,6 MSEK i Q4. Vår genomsnittliga intäkt per skapad faktura låg därmed på 9,9 SEK.</p>

    <h2 class="font-bold">Större implementationer i slutfas</h2>
    <p class="mb-2">Vår strategi är att växa organiskt med Billecta, dels genom att våra kunder växer och därigenom fakturerar mer och mer, dels genom att attrahera nya kunder genom ett antal olika marknadsaktiviteter. Detta ger oss en relativt fin linjär tillväxt. Till detta dedikerar vi även resurser till större volymaffärer och vi är nu i slutskedet av två sådana som, om de genomförs enligt plan, kommer öka våra volymer nämnvärt. </p>

    <p class="mb-2">Den ena är med ett bolag som erbjuder förvaltningstjänster till omkring 800 anslutna bostadsrättsföreningar. Den förväntade volymen är närmare 40 000 fakturor i månaden, med planerad start första halvåret 2021. För denna kund har en del anpassningar gjorts, men som nästan alltid kommer sådana anpassningar även övriga kunder till gagn.</p>

    <p class="mb-2">Den andra är med ett av Sveriges största fackförbund. Med över 100 000 medlemmar kommer förbundet nyttja en stor del av vårt tjänsteerbjudande där medlemmarna kommer erbjudas Billectas kompletta utbud gällande både distribution och betalalternativ. Förväntad månadsvolym överstiger 100 000 fakturor och målsättningen är även här första halvåret 2021.</p>

    <p class="mb-2">En av målsättningarna när vi förvärvade Billecta för drygt två år sedan var att tillsammans skulle transaktionsvolym kunna bli finansieringsvolym på Savelend. Vi sjösatte precis innan årsskiftet en ny produkt, SäljFinans, som gör just detta. En faktura kan av kunden bli upplagd som ett avbetalningsköp genom kredit och vi har redan en bra pipeline av intresserade kunder.</p>

    <h2 class="font-bold">Fulltecknad konvertibel och foten på gasen</h2>
    <p class="mb-2">Jag berättade i föregående delårsrapport att vi åter skulle trycka på gaspedalen. Stärkta av att intäkterna ökar enligt plan är vi komfortabla med att fortsätta gasa för att dra nytta av det momentum vi har i hela organisationen. Att vi har aktieägarna med oss i ryggen är extra tryggt, och de visar detta genom att vår utestående konvertibel fulltecknades till 10 MSEK under kvartalet. Kapitalet kommer att investeras i marknadsföring för samtliga produkter, och synnerhet i varumärkeskännedom för Savelend och i fortsatta rekryteringar på säljsidan. </p>

    <h2 class="font-bold">Ny kreditchef och omflytt</h2>
    <p class="mb-2">I början av kvartalet rekryterade vi en kreditchef, Linda Drake Ström, som tillträdde sin tjänst i början av januari. Linda kommer närmast från kreditmarknadsbolaget Promentor Finans där hon var kreditchef och ansvarig för uppbyggnad av kreditprocesser, kredituppföljning och kreditriskrapportering. Linda tar även plats i ledningsgruppen.</p>

    <p class="mb-2">Vår CFO, Sarah Ankergård, valde att lämna koncernen för att ta sig an uppgiften som redovisningschef för EY Sverige AB. Jonas Ahlberg, tidigare COO i koncernen, tillträder som CFO. Med det stora trycket på intäktssidan har vi valt att stärka upp ekonomiavdelningen och har gjort klart med en rekrytering av en Group Financial Controller som rapporterar till CFO.</p>

    <h2 class="font-bold">Hyvää päivää!</h2>
    <p class="mb-2">Vår expansion i Finland börjar ta form ordentligt genom att vi efter kvartalets slut har etablerat ett bolag där samt annonserat att Miika Engström kommer vara ansvarig för landet. Miika har lång erfarenhet inom finans och var med på både Resurs Bank respektive Collector Banks satsningar i Finland. Han har även varit VD på en finsk p2p-plattform. Miika kommer att ingå i ledningsgruppen och tar ett helhetsgrepp om intäkterna i koncernen. Han gör detta genom titeln Chief Revenue Officer.</p>

    <p class="mb-2">Rekryteringen av Miika visar på det tydliga fokuset vi har 2021 och framåt. De sista två åren har vi lagt mycket tid och energi på att bygga robusta och skalbara IT-plattformar. Det har verkligen gett resultat och vi har levererat på våra interna IT-roadmaps under året. Med den vetskapen i ryggen fortsätter vi omställningen av fokus på IT till att ha fullt fokus på att driva intäkter. Detta arbete involverar allt från personer i kundtjänst till marknadsförare till credit controller!</p>

    <p class="mb-2">Blickar vi framåt ser det ljust ut och jag är övertygad om att vi kommer ha roliga nyheter att berätta den närmsta tiden! </p>

    <p><span class="font-bold">Ludwig Pettersson</span><br>
        <span class="italic">CEO</span></p>
</article>

<div class="page-footer">
    <p>SAVELEND – BOKSLUTSKOMMUNIKÉ 2020</p>
    <div class="divider"></div>
    <p class="counter"></p>
</div>