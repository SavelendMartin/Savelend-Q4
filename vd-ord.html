<h1 class="text-xl">VD har ordet</h1>
<article class="three">
    <h2 class="font-bold">Kan man lita på en skäggig VD?</h2>

    <p class="mb-2">Det är med stolthet jag blickar tillbaka på ett väldigt dynamiskt år. Sett ur företagets synvinkel har detta inneburit att vi över natten fått ställa om / anpassa planerade kampanjer och aktiviteter som syftade till att främja tillväxt. Fullt fokus lades på att kärnverksamheten skulle klara en eventuell lågkonjunktur till följd av restriktioner, ett osäkert politiskt läge internationellt samt gradvisa nedstängningar i samhället. Vi levererade starkt under omställningen och utfallet i våra tre viktigaste mätvärden är glädjande:</p>

    <ul class="list-outside list-disc ml-4 mb-2">
        <li>Rekord i omsättning i kvartalet 17,3 MSEK, tillväxt med 48 % från föregående år</li>
        <li>Rekord i förvaltat kapital på plattformen 255 MSEK, tillväxt med 19 % från föregående år</li>
        <li>Rekord i antalet transaktioner, 360 000, och en tillväxt med 48 % från föregående år</li>
    </ul>

    <p class="mb-2">Teamet har levererat bra under året, och jag är imponerad över hur snabbt man ställde om till de nya förutsättningarna  Det är tack vare deras insatser som vi nu kan avsluta året med ett rekordkvartal. Den oro som upplevdes av både investerare och kunder i början av året har minskat och vi vill alla nu lägga pandemin bakom oss och fokusera på tillväxtåret 2021. Vi märker det i såväl befintliga som nya kunddialoger, där vi börjar närma oss lansering av ett antal större kundprojekt!</p>

    <p class="mb-2">Vi avslutade kvartalet med 255 MSEK (215 MSEK) i förvaltat kapital - AUM. Inflödet av nya investerare fortsätter i ökad takt och lanseringen av vår andrahandsmarknad för krediter har tagits emot väl. Många av våra investerare ser det som en trygghet att med kort varsel kunna sälja av delar eller hela sitt innehav om investeraren skulle behöva kapitalet på annat håll. Våra intäktsströmmar kopplade till AUM inbringade 13,7 MSEK  under kvartalet och våra privatinvesterare har de senaste 12 månaderna erhållit 10,69 % i avkastning.</p>

    <p class="mb-2">Billecta hanterade under kvartalet 360 000 transaktioner (244 000) och totalt skapades det ca 250 nya användarkonton. Vi har flera intäktsströmmar kopplade till fakturor, däribland fakturaservice, och inkasso, vilka tillsammans bidrog med 3,55 MSEK i Q4. Vår genomsnittliga intäkt per skapad faktura låg därmed på 9,9 SEK. </p>

    <h2 class="font-bold">Större implementationer i slutfas</h2>
    <p class="mb-2">Vår strategi är att växa organiskt med Billecta, dels genom att våra kunder växer och därigenom fakturerar mer och mer, dels genom att attrahera nya kunder genom ett antal olika marknadsaktiviteter. Detta ger oss en fin tillväxt över tid.  Vi dedikerar i större omfattning resurser till volymaffärer och vi är nu i slutskedet av två sådana.Om de går i lås, kommer våra  volymer öka nämnvärt.</p>

    <p class="mb-2">Den ena är med ett bolag som erbjuder förvaltningstjänster till omkring 800 anslutna bostadsrättsföreningar. Den förväntade volymen är närmare 40 000 fakturor i månaden, med planerad start första halvåret 2021. För denna kund har en del anpassningar gjorts, men som nästan alltid kommer sådana anpassningar även övriga kunder till gagn.</p>

    <p class="mb-2">Den andra är med ett av Sveriges största fackförbund. Med över 100 000 medlemmar kommer förbundet nyttja en stor del av vårt tjänsteerbjudande där medlemmarna kommer erbjudas Billectas kompletta utbud gällande både distribution och betalalternativ. Förväntad månadsvolym överstiger 100 000 fakturor och målsättningen är även här första halvåret 2021.</p>

    <p class="mb-2">En av målsättningarna när vi förvärvade Billecta för drygt två år sedan var att tillsammans skulle transaktionsvolym kunna bli finansieringsvolym på Savelend. Innan årsskiftet lanserade vi SäljFinans, en produkt där kunden kan skapa en delbetalning av en vanlig faktura. Vi har redan en bra pipeline av intresserade kunder.</p>

    <h2 class="font-bold">Fulltecknad konvertibel och foten på gasen</h2>
    <p class="mb-2">Stärkta av att intäkterna ökar enligt plan är vi komfortabla med att fortsätta gasa för att dra nytta av det momentum vi har i hela organisationen. Att vi har aktieägarna med oss i ryggen är extra tryggt, och de visar detta genom att vår utestående konvertibel fulltecknades till 10 MSEK  under kvartalet. Glädjande är att samtliga som tecknat sig i konvertibeln också är investerare på plattformen! Kapitalet kommer att investeras i marknadsföring för samtliga produkter, och synnerhet i varumärkeskännedom för Savelend och i fortsatta rekryteringar på säljsidan. Vi fortsätter att prioritera tillväxt och är bekväma med att visa ett negativt resultat.</p>

    <h2 class="font-bold">Förstärkning av ledningsgruppen</h2>
    <p class="mb-2">I början av kvartalet rekryterade vi en kreditchef, Linda Drake Ström, som tillträdde sin tjänst i början av januari. Linda kommer närmast från kreditmarknadsbolaget Promentor Finans där hon var kreditchef och ansvarig för uppbyggnad av kreditprocesser, kredituppföljning och kreditriskrapportering. Linda tar även plats i ledningsgruppen.</p>

    <p class="mb-2">Jonas Ahlberg, tidigare COO, har under perioden tillträtt som CFO i koncernen. Hans insikt i den operationella verksamheten i kombination med hans stora finansiella kunnande gör att han är perfekt för rollen.</p>

    <h2 class="font-bold">Ei saa peittää!</h2>
    <p class="mb-2">Vår expansion i Finland kommer inte att övertäckas. Man kommer märka den. Vi har efter kvartalets slut etablerat ett bolag där samt annonserat att Miika Engström kommer vara ansvarig för landet. Miika har lång erfarenhet inom finans och var med på både Resurs Bank respektive Collector Banks satsningar i Finland. Han har även varit VD på en finsk p2p-plattform. Miika kommer att ingå i ledningsgruppen och tar ett helhetsgrepp om intäkterna i koncernen. Han gör detta genom titeln Chief Revenue Officer.</p>

    <p class="mb-2">Rekryteringen av Miika visar på det tydliga fokuset vi har 2021 och framåt. Som techbolag är robusta och skalbara plattformar vår bas för framtiden. De sista två åren har vi lagt mycket tid och energi på att bygga just det. Det har gett resultat  och med den vetskapen i ryggen fortsätter vi omställningen av fokus på IT till att ha fullt fokus på att driva intäkter!</p>

    <p class="mb-2">Blickar vi framåt ser det ljust ut och jag är övertygad om att våra tidigare investeringar kommer bära frukt. Vi kommer ha flera nyheter att berätta om den närmsta tiden, bland annat vår helt nya varumärkes-plattform!</p>

    <p class="mb-2">Året visar på att en skäggig VD kan leverera och jag behåller därför mitt skägg in i ett spännande 2021!</p>

    <p><span class="font-bold">Ludwig Pettersson</span><br>
        <span class="italic">CEO</span></p>
</article>

<div class="page-footer">
    <p>SAVELEND – BOKSLUTSKOMMUNIKÉ 2020</p>
    <div class="divider"></div>
    <p class="counter"></p>
</div>